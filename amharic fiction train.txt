በሚስጥረ አደራው
“ትዕግስት ስጠኝ ብለን ስንጠይቅ፤ የሚሰጠን እረጅም ሰልፍ ነው” ትላለች ጸሀፊ ትሬሲ ማክሚላን። ትዕግስትን ስንጠይቅ የሚሰጠን ትዕግስትን የምንለማመድበት መድረክና ትዕግስትን የምናዳብርባቸው ሁኔታዎች እንጂ ትዕግስት ልክ እንደተሰጥዎ ከላይ አይቸረንም። ለዛሬ ጽሁፌ መነሻ የሆነኝ ሀሳብ እንደሚከተለው ነው።
አንዳንዴ እራሳችንን ባላሰብነው ሁኔታ ውስጥ እናገኘውና ከራሳችን የማንጠብቀው ባህሪ ሲንጸባረቅብን እንደነግጣለን። ለወትሮ እኮ እንዲህ አልነበርኩም በማለት ግራ ይገባናል። ተሳድበን የማናውቅ ሰዎች በሆነ አጋጣሚ ሌላውን ሰው ስናጥረገርገው፤ ትዕግስተኛ ነን ብለን የምናስብ ሰዎች ቀጠሮዋችን እረፈደ ብለን የታክሲውን ሹፌር ስናመናጨቀው፤ ቂመኛ አይደለሁም ስንል የከረምን ሰዎች የወደድነው ሲከዳን ለበቀል ስናደባ፤ በደላችንን ይቅር በለን እያልን ጠዋት ማታ እየጸለይን የበደሉንን ሰዎች ይቅር ማለት ሲከብደን፤የሌሎች ሰዎች ማግኘት ያስደስተናል የምንል ሰዎች እኛ የተመኘነውን ሌላው ሰው ላይ ስናየውና ሲከፋን፤ ፈራጅ አይደለንም ስንል ከርመን የእኛ ህልውና ሲነካ የፍርድ ወንበር ላይ ቁጢጥ ስንል፤ ባህሪያችን ለገዛ እራሳችን እጅግ ግራ ያጋባል።
ማንነታችን የሚገለጸው እኛ ስለራሳችን ባለን አመለካከት ወይም ሌሎች ሰዎች ስለኛ ባላቸው አመለካከት ሳይሆን፤ እኛ ለሁኔታዎች በምንሰጠው ምላሽ ነው። ሰው እንቃለው የሚል ሰው ባያጋጥምም ፤ ሰው እጠላለሁ የሚል ሰው ስምተን ባናውቅም ሰው የሚንንቅና የምንጠላ ሰዎች ግን አንጠፋም። ከእኔ ከእራሴ ጭምር በውስጣችን መጥፎ ስሜት ያድራል ብለን ማሰቡ ይከብደናል፤ ይከብደናል ብቻም ሳይሆን ለማሰብም አንፈልግም። እውነታው ግን ከዚህ የተለየ ነው። “እኔ” ብለን የምንጠራው ማንነት በአብዛኛው የተገነባው ባልተፈተሹ ባህሪያቶቻችን ነው። ስለራሳችን ስናወራ በአብዛኛው የምናወራው በሀሳብ ስለገነባነው ማንነት እንጂ፤ በተግባር ስለምነተገብረው ባህሪዎቻችን አይደለም።
እኔ እንዲህ ነኝ ብሎ በድፍረት መናገሩ ከባድ የሚሆነውም ለዚህ ነው፤ ሁላችንም ያልተፈተኑ ባህሪያቶችን አጭቀን ስለምንቀሳቀስ። አብዛኛው ባህሪያቶቻችንና አስተሳሰቦቻችን በቲዎሪ ደረጃ እንጂ በሙከራ የተረጋገጡ አይደሉም። መልካምነታችን፤ ትዕግስተኛነታችን፤ ፍትሃዊነታችን፤ ሰው አክባሪነታችን፤ እውነተኛነታችን ተገቢውን ፈተና አላለፉም። ፈተና ስል እውነተኛ ባህሪዎቻችንን እንድናጸባርቅ የሚያስገድዱን ሁኔታዎችን ነው። ጊዜ ስለተረፈን ከኋላችን ያለውን ተሰላፊ ከፊታችን ስላስቀደምነው ትዕግስተኛ ልንባል እንችላለን? በፍጹም!!! የማንኛችንም መልካምነትና ጥንካሬ በመልካም አጋጣሚዎች ሊረጋገጥልን አይችልም። በፈተናዎችና በአስቸጋሪ ሁኔታዎች ውስጥ የምናሳያቸው ባህሪያቶች ይበልጥ እኛን ይገልጹናል።
ለዚህ ነው አንዳንዴ ውሳኔዎቻችንና ድርጊቶቻችን የሚያስደነግጡን። ተፈትነን ያገኘናቸው ባህሪዋቻችን ስላልሆኑ ልንጠቀምባቸው በሚገባን ቦታ ይጠፉብናል። ይህንን ማወቁ ምን ይጠቅምናል? ለሁለት ነገር ይጠቅመናል ብዬ አስባለው። አንደኛው ከውሸተኛ ማንነት ቀስ እያለ ያላቅቀናል፤ ሙሉ በሙሉ መላቀቅ ለሰው ልጅ ቢከብድም። የሚሰማንን ስሜት በካድን ቁጥርና “እኔ እኮ እንዲህ አይደለሁም” በማለት እራሳችንን በተከላከልን ቁጥር ባህሪያችንን ማሻሻል አስቸጋሪ ይሆንብናል። ከእራሳችን ጋር እየተቆራረጥን በቅዠት አለም ውስጥ መኖሩን እንለምደዋለን።በሌላ በኩል ማንነትና ባህሪያችንን ለሁኔታዎች ከምንሰጠው ምላሽ ተነስተን መዳኘት ከቻልን፤ ከእውነተኛ ምንነታችን ጋር እንቀራረባለን። የትኛው ባህሪያችን ላይ ይበልጥ ማሻሻል እንዳለብን ግልጽ ይሆንልናል። ስለራሳችን ባህሪ እርግጠኛ ሆኖ መናገሩ የሚያስከፍለው ዋጋ አለ፤ እሱም ወደ እውነት የሚወስደውን ጎዳና ያጠብብናል።እውንተኛ ማንነታችንን ለማወቅ ከፈለግን ስለራሳችን የምናስበውን ሳይሆን፤ ለሁኔታዎችና ለአጋጣሚዎች የምንሰጠውን ምላሽ ልናስተውል ግድ ይለናል። ሁለተኛው ጥቅም “እኔ ብሆን ኖሮ” በሚለው የፍርድ ዱላ እርስ በራሳችን ከመፈነካከት ያድነናል።
“ የሰው ባህሪያት በሁኔታዎችና በአጋጣሚዎች አይፈጠርም፤ በሁኔታዎችና በአጋጣሚዎች ይጋለጣል እንጂ”- ዚግ ዚግለር
በቀደም ለታ አንዲት የማደንቃት ድምጻዊት ቃለመጠየቅ ሲደረግላት እየሰማሁኝ ነበር። ይህች ምርጥ ኢትዮጵያዊ ድምጻዊት ባለትዳር ነበረችና ጋዜጠኛው የሚከተለውን ጥያቄ ሰነዘረ።
“በዚህ ሙያሽ ላይ ባለቤትሽ እርዳታ ያደርጋል? ይደግፍሻል?”
“ባለቤቴ ይደግፈኛል……በመተው ይደግፈኛል፤ እራሴን እንድሆን በመተው፤ የስራ ቀጠናዬ ውስጥ ባለመግባት በመተው ይደግፈኛል” ብላ መለሰች። መልሷ ውስጤ በእጅጉ ስለገባ ይህንን አጭር ጽሁፍ እንድሞነጭር መነሻ ሆነኝ። ምናልባት የድምጻዊቷን ማንነት መግለጽ ካለብኝ፤ ድምጻዊት ዘሪቱ ከበደ ናት።
እውነትም በተመው ብቻ ብዙ ሰው መርዳት እንችላለን። ሌላ ነገር ማገዝ ቢያቅተን እንኳን በመተው ብቻ ያ ሰው ሙሉ አቅሙን እንዲጠቀም እንፈቅድለታለን። ከዚህ ቀደም በአንደኛው የማነቃቂያ ጽሁፌ ላይ የተጠቀምኩትን አጭር ታሪክ በድጋሜ ላንሳው። በአንድ የክረምት ወቅት፤ ሁለት ህጻናት እየተጓዙ ነበር። እየተጓዙበት የነበረው መሬት በረዶ የሰራ ነበርና በጥንቃቄ መጓዝ ነበረባቸው።ምክንያቱም መሬቱ ቢሰነጠቅ የሚቀበላቸው እጅግ የቀዘቀዘ ውሃ ነበርና። አንድ ሰው ከሰመጠም የሰመጠውን ሰው ለማውጣት እጅግ ከባድ ጉልበት ይጠይቃል። ታዲያ በጉዞዋቸው መካከል በረዶው ይሰነጠቅና አንደኛው ልጅ ይሰምጣል። ሌላኛው ልጅ ጓደኛውን ለማዳን ያንን የተጋገረ በረዶ በሰፊው መፈረካከስ ነበረበት፤ ለዛ ደግሞ ከፍተኛ ጉልበት ይጠይቃል። ሲበዛ የጨነቀው ወጣት፤ ጓደኛውን ለማዳን ይሯሯጥ ጀመረ፤ በአካባቢው  ማንም  ሰው አልነበረምና፤ እየሮጠ ሄዶ ከአንድ በረዶ ካደረቀው ዛፍ ላይ ትልቅ ቅርንጫፍ ይዘነጥልና ያለ የሌለ ጉልበቱን ተጠቅሞ ጓደኛውን ከተቀረቀረበት በረዶ እንደምንም ብሎ ያወጣዋል።
ቀጥሎ የሰፈሩ ሰዎች የሆነውን ሲሰሙ ግራ ተጋቡ። ደቃቃው ወጣት በምን አቅሙ ያንን የሚያህል የዛፍ ቅርንጫፍ ገንጥሎ፤ ያንን የበረዶ ክምር ለብቻው ያለ ማንም እርዳታ ደቅድቆ፤ ጓደኛውን እንዴት እንዳወጣው ግራ ገባቸው። ተዓምር ሆኖባቸው በጥያቄ “እንዴት አድርገህ?” እያሉ ያጣዳፉት ጀመር። ይሄኔ ከመካከላቸው አንድ አዛውንት እንዲህ ሲሉ ልጁን ወክለው መልስ ሰጡ።
“እኔ እነግራችኋለሁ፤ ይህ ወጣት ለጉልበተኛ ሰው  እንኳን የሚከብደውን ስራ ሊሰራ የቻለው፤ በአካባቢው ማንም “ተው አትችልም” የሚለው ሰው ስላልነበረ ነው፤ ብቻውን ስለሆነ፤ ሌላ ሚስጥር የለውም” አላቸው። አጋዥ ባይኖር እንኳን ተው የሚል አለመኖሩ እራሱን የቻለ ትልቅ እርዳታ ነው።
የዘሪቱን የቤተሰብ ሁኔታ አላውቅም። ለእኔ ግን ለጥያቄዋ የሰጠችው መልስ አይን ገላጭ መስሎ ታይቶኛል። እውነተኛ ድግፍንና ፍቅርን ደስ በሚል መልኩ ገልጻዋለች። አጠገባችን ያሉ ሰዎች “በመተው” ብቻ ብዙ እርዳታ ማድረግ እንደሚችሉ፤ እኛም ለሌሎችን “በመተው”ብቻ ብዙ እርዳታ ማድረግ እንደምንችል የሚያስታውስ ድንቅ ንግግር ነበር። የአና ፍራክን ያህል የዋህነት ባይኖረኝም፤ በሰዎች መልካምነት አምናለሁ። የምንቀርባቸው ሰዎች አውቀው ይጎዱናል ብዬ ማሰቡ ደስታን አይሰጠኝም። ከፍቅር የተነሳ እንቅፋት ሊሆኑ ግን ይችላሉ። እኛም ከፍቅር እና ከቅርበት የተነሳ እንቅፋት ልንሆን እንችላለን። ምክንያቱም ሰው እራሱን እንዲሆን መተው ከባድ ስለሆነ፤ ሰው በራሱ እቅድ እንዲመራ መተዉ ቀላል ስላይደለ። እኛ ሰውን  እንደምንፈልገው መለወጡ ስለሚያስደስተንና ትክክል ስለሚመስለን።
ቤተሰብንና ጓደኝነትን የሚያስተሳስረውና ይበልጥ እንዲያብብ ማዳበሪያ የሚሆነው “ነጻነት” ይመስለኛል። ሰው የሚወደውን እንዲሆን “መተው” ትልቅ እገዛ ነው። ሌስ ብራውን የተባለው ጸሃፊ እንዲህ ይላል “ሌሎችን ለመለወጥ አትሞክር፤ እራስን መለወጥ የሙሉ ሰዓት ስራ ነውና”። ሰዎችን እንደሆኑት መቀበል ለእኛ ለሰዎች ከባድ ስራ ነው። ምክንያቱም ሌሎችን ለመወደድና ለመቀበል እኛ እንደንፈልገው እንዲሆኑልን ስለምንፈልግ። ምንም እንኳን  ሰዎች እኛ እንደምንፈልጋቸው እንዲሆኑልን ብንፈልግም፤  ማንም ያለገዛ እራሱ ፈቃድ አይለወጥም። በእኛ ጉትጎታ ያ ሰው ቢለወጥ እንኳን አስመሰለ ወይም ተገደደ ነው እንጂ የሚባለው፤ እራሱን ሆነ ማለት አንችልም። በመተው ውስጥ ግን የሰውን እውነተኛ ማንነትና ባህሪ ማወቅ ይቻለናል…….ከምንም በላይ ግን ለሰዎች እውነተኛ ማንነታቸውን እንዲሆኑ መተው መቻላችን  ለእነሱ ትልቅ እገዛ ነው። ከማገዝ እኩል ትልቁ ድጋፍ መተው ነው ማለት ነው እንግዲህ!
“ወደድንም ጠላንም ህይወታችን ለፈጣሪ ባለን የምስጋና መጠን ይወሰናል። ህይወታችንን እጅግ መልካም ለማድረግ አልያም እርግማን ወደሞልው የሰቀቀን ኑሮ ለመለወጥ የሚያስችለን የገዛ አመለካከታችን ነው። አንዳንዶቻችን በቤታችን ጓሮ የተተከለውን ጽጌሬዳ ስንመለከት ጽጌሬዳው በእሾህ መወረሱ ያበሳጨናል፤አንዳንዶች ደግሞ እሾሁ ጽጌሬዳ ማብቀሉ ይገርማቸዋል። ሁሉ ነገር እኛ በሚኖረን የህይወት መነጽር ይወሰናል።